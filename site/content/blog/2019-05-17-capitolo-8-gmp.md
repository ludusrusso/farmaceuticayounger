---
title: 'GMP - Capitolo 8 '
tags:
  - articoli
date: '2019-05-17T14:50:08+02:00'
---
## Capitolo 8 - Reclami e Ritiro del Prodotto 

**Principi **

Ogni reclamo o altro tipo di segnalazione relativo a prodotti potenzialmente difettosi dovrà essere esaminato con cura conformemente a procedure scritte. Al fine di poter far fronte ad ogni eventualità e nel rispetto dell'articolo 117 della Direttiva 2001/83/EC e articolo 84 della direttiva 2001/82/EC dovrà essere previsto un sistema che consenta all'occorrenza di ritirare dal mercato in modo rapido ed efficace prodotti di cui si sappia o si sospetti la presenza di difetti. 

**Reclami **

8.1 Dovrà essere incaricato un responsabile che si occupi dei reclami e decida quali misure dovranno essere prese, assegnandogli sufficiente personale di supporto per coadiuvarlo. Qualora questa persona non sia anche la Persona Qualificata, quest'ultima dovrà essere messa al corrente di ogni eventuale reclamo, indagine o ritiro. 

8.2 Si dovranno prevedere procedure scritte che descrivano le misure da attuare, compresa la necessità di prendere in considerazione un ritiro, nel caso pervenga un reclamo per un possibile difetto di un prodotto. 

8.3 Qualunque reclamo per un prodotto difettoso dovrà essere documentato riportandone tutti i particolari ed esaminato in modo esauriente. Il responsabile del Controllo Qualità dovrà di norma partecipare allo studio di questi problemi. 

8.4 Qualora in un lotto di produzione si scopra o si sospetti la presenza di un difetto si dovrà prendere in considerazione la possibilità di controllare altri lotti per determinare se anch'essi presentino un analogo difetto. In particolare si dovranno esaminare altri lotti di produzione che possano contenere ri-lavorazioni del lotto difettoso. 

8.5 Tutte le decisioni e le misure prese in seguito ad un reclamo dovranno essere documentate con riferimento ai rendiconti del corrispondente lotto di produzione. 

8.6 I documenti dei reclami dovranno essere regolarmente controllati per valutare eventuali indizi di problemi specifici o ricorrenti degni di attenzione ed eventualmente tali da rendere necessario il ritiro di prodotti commercializzati. 

8.7 Si dovrà porre particolare attenzione nello stabilire se un reclamo di un prodotto sia dovuta a contraffazioni. 

8.8 Nel caso che un fabbricante consideri la possibilità d'intervenire a seguito di una fabbricazione eventualmente difettosa, del deterioramento di un prodotto o di un qualunque altro grave problema di qualità relativo ad un dato prodotto, occorrerà informare le autorità competenti. Ritiro del prodotto dal mercato 

8.9 Si dovrà designare una persona cui spetti la responsabilità di eseguire e coordinare i ritiri del prodotto affiancata da sufficiente personale per trattare con l'appropriato grado d'urgenza tutti gli aspetti del ritiro stesso. Il responsabile in questione dovrà di norma risultare indipendente dall'organizzazione di vendita e commercializzazione. Qualora questo incarico non venga assegnato alla Persona Qualificata, quest'ultima dovrà esser messa al corrente di ogni eventuale operazione di ritiro. 

8.10 Per organizzare il ritiro di un prodotto dovranno essere previste procedure scritte definite, regolarmente controllate e aggiornate a seconda delle necessità. 

8.11 Le operazioni di ritiro di un prodotto dovranno potersi avviare con prontezza ed in qualunque momento. 

8.12 Tutte le autorità competenti di tutti i paesi nei quali determinati prodotti possono essere stati distribuiti dovranno essere prontamente informate qualora s'intenda ritirare i prodotti in questione in quanto difettosi o sospetti di esserlo. 

8.13 I documenti della distribuzione dovranno essere rapidamente accessibili al/ai responsabile/i del ritiro di un prodotto e contenere informazioni sufficienti sui grossisti e sui clienti riforniti direttamente (indirizzo, numero di telefono nelle ore lavorative ed in quelle non lavorative, lotti e quantitativi forniti) anche quando si tratti di prodotti esportati e di campioni medici. 

8.14 I prodotti ritirati andranno identificati e immagazzinati separatamente in un'area sicura in attesa di deciderne la destinazione. 

8.15 L'avanzamento delle operazioni di ritiro di un prodotto dovrà essere documentato; si dovrà parimenti compilare un rapporto finale che comprenda anche la concordanza tra i quantitativi di prodotto forniti e quelli recuperati. 

8.16 Si dovrà provvedere a saltuarie valutazioni dell'efficacia delle disposizione prese in materia di ritiro di un prodotto.
