---
title: 'FDA: breakthrough therapy'
date: '2018-12-26T10:33:54+01:00'
---
Secondo il dizionario, la parola breakthrough significa letteralmente “un improvviso e importante sviluppo o scoperta”. Tuttavia questa traduzione non deve essere forviante poiché non assume lo stesso significato nel processo di approvazione dei farmaci da parte della FDA statunitense.

La designazione di [**Breakthrough Therapy**](https://www.fda.gov/forpatients/approvals/fast/ucm405397.htm) viene concessa dalla FDA statunitense per accelerare lo sviluppo e la revisione del lungo iter di approvazione di farmaci destinati a trattare una condizione grave, le cui evidenze cliniche preliminari dimostrano che il farmaco offre un miglioramento sostanziale rispetto alla terapia attualmente disponibile per quel tipo di patologia.

La nascita della designazione ha origine nel 2011, quando i sostenitori dell’organizzazione senza scopo di lucro _Friends of Cancer Research_ avevano incitato il Congresso ad accelerare l’approvazione di promettenti farmaci per il trattamento di malattie gravi o pericolose per la vita allo scopo di garantire l’accesso dei pazienti ai farmaci emergenti il più rapidamente possibile. I senatori Orrin Hatch (R-UT), Michael Bennet (D-CO), e Richard Burr (R-NC) avevano quindi introdotto l’_Advancing Breakthrough Therapies for Patients Act, _diventato poi legge nel luglio 2012, come _FDA’s Safety and Innovation Act_.

Ai fini della designazione Breakthrough Therapy, l'endpoint clinicamente significativo si riferisce generalmente a un endpoint che misura un effetto sulla morbilità o mortalità irreversibile (IMM) o sui sintomi che rappresentano gravi conseguenze della malattia. 

La designazione di Breakthrough Therapy è richiesta di solito dalla casa farmaceutica (Sponsor). Se lo sponsor non ha fatto richiesta della designazione, la FDA potrebbe suggerire allo stesso di presentare una richiesta se, dopo aver esaminato i dati e le informazioni presentate (incluse prove cliniche preliminari), l'Agenzia statunitense ritiene che il programma di sviluppo del nuovo farmaco possa soddisfare i criteri per la designazione Breakthrough Therapy e il restante programma di sviluppo del farmaco possono beneficiare della designazione. 

La FDA risponderà alle richieste di designazione Breakthrough Therapy entro sessanta giorni dal ricevimento della richiesta.
