---
title: 'GMP - Capitolo 6 '
tags:
  - articoli
date: '2019-05-17T11:58:04+02:00'
---
## Capitolo 6 - Controllo Qualità

**Principi **

Il Controllo Qualità riguarda le procedure di campionamento, di definizione delle specifiche e di esecuzione delle prove nonché quelle relative all'organizzazione, alla documentazione ed all'approvazione del prodotto volte a garantire che vengano eseguite le prove necessarie ed opportune ed inoltre che nessun materiale venga posto in lavorazione e nessun prodotto destinato alla distribuzione o alla vendita se la sua qualità non sia stata giudicata soddisfacente. Il Controllo Qualità non si limita alle operazioni di laboratorio, ma deve entrare in tutte le decisioni che possono riguardare la qualità del prodotto. L'indipendenza del Controllo Qualità dalla Produzione viene ritenuta di fondamentale importanza per il soddisfacente funzionamento del Controllo Qualità stesso. 

**Aspetti generali **

6.1 Ogni titolare di un'autorizzazione alla fabbricazione dovrà disporre di un Reparto Controllo Qualità. Tale reparto dovrà essere indipendente da altri servizi e fare capo ad una persona dotata delle qualifiche e dell'esperienza appropriate la quale possa avere a disposizione uno o più laboratori di controllo. Adeguate risorse dovranno essere disponibili per garantire che tutte le disposizioni pertinenti al Controllo Qualità siano applicate in modo efficace ed affidabile. 

6.2 I compiti principali del responsabile del Controllo Qualità sono riepilogati nel Capitolo 2. Al dipartimento Controllo Qualità nel suo insieme spetteranno anche altri compiti quali quelli di definire, convalidare ed attuare tutte le procedure di Controllo Qualità, custodire i campioni di riferimento di materiali e di prodotti, garantire la corretta etichettatura dei contenitori di materiali e di prodotti, garantire il controllo della stabilità dei prodotti, partecipare alle indagini provocate da reclami relativi alla qualità del prodotto, ecc. Tutte queste operazioni devono essere svolte conformemente a procedure scritte e, se necessario, devono essere documentate. 

6.3 La valutazione del prodotto finito deve contenere tutti i fattori significativi, inclusi le condizioni di produzione, i risultati delle analisi eseguite durante il processo, una revisione della documentazione di produzione (confezionamento incluso), il rispetto delle specifiche relative al prodotto finito e controlli della confezione finale finita. 

6.4 Il personale addetto al Controllo Qualità deve poter accedere alle aree di produzione per eseguire le opportune operazioni di campionamento e d'indagine. 

**Buone pratiche del Laboratorio di Controllo Qualità **

6.5 I locali e le attrezzature del laboratorio di controllo devono rispettare i requisiti, tanto a carattere generale che specifico applicabili alle aree di Controllo Qualità di cui al Capitolo 3. Le apparecchiature di laboratorio non devono essere spostate di routine tra le aree ad alto rischio per evitare la contaminazione crociata accidentale. In particolare, il laboratorio microbiologico deve essere organizzato in modo da ridurre al minimo il rischio di contaminazione crociata.

6.6 Personale, locali ed attrezzature dei laboratori devono risultare idonei ai compiti derivanti dalla natura e dalla portata delle operazioni di produzione. L'utilizzo di laboratori esterni, nel rispetto dei principi esposti nel Capitolo 7, Analisi affidate a terzi, può essere accettato per ragioni particolari, ma ciò va dichiarato nella documentazione del Controllo Qualità. 

**Documentazione **

6.7 Per la documentazione di laboratorio si devono seguire i principi esposti nel Capitolo 4. Una parte importante di tale documentazione riguarda il Controllo Qualità ed il reparto addetto a tale controllo deve poter disporre rapidamente dei seguenti documenti: 

i. Specifiche; 

ii. Procedure che descrivono campionamento, prove, record (inclusi fogli di lavoro di prova e/o quaderni di laboratorio), registrazioni e verifiche;

iii. Procedure e registrazioni della calibrazione/qualifica degli strumenti e manutenzione delle attrezzature;

iv. Una procedura per l'indagine dei risultati fuori specifica (out of specification) e fuori trend (out of trend);

v. Report di prova e/o certificati di analisi;

vi. Dati provenienti dal monitoraggio ambientale (aria, acqua e altre utenze), ove richiesto;

vii. Record di convalida dei metodi di prova, ove applicabile.

6.8 Qualsiasi documentazione del Controllo Qualità relativa a un Batch Record deve essere conservata secondo i principi indicati nel Capitolo 4 sulla conservazione della documentazione dei lotti.

6.9 Alcuni tipi di dati (ad esempio risultati di test analitici, rese, controlli ambientali) devono essere registrati in modo che sia possibile valutarne l'andamento. Qualsiasi dato fuori trend o fuori specifica deve essere affrontato e oggetto di indagine.

6.10 Oltre alle informazioni facenti parte della documentazione di un dato lotto devono essere archiviati e rapidamente disponibili anche altri dati originali quali i quaderni e/o le note di laboratorio. 

**Campionamento **

6.11 Le operazioni di campionamento devono svolgersi conformemente a procedure scritte debitamente approvate che descrivano: 

i. Il metodo di campionamento; 

ii. Le attrezzature da usare; 

iii. La quantità di campione da prelevare; 

iv. Le istruzioni per ulteriori suddivisioni del campione; 

v. Il tipo e i requisiti dei contenitori da utilizzare per il campionamento; 

vi. L'identificazione dei contenitori campionati;

vii. Ogni particolare precauzione da adottare, specie per quanto concerne il campionamento di sostanze sterili o nocive; 

viii. Le condizioni di conservazione; 

ix. Le istruzioni per la pulizia e la conservazione delle attrezzature di campionamento. 

6.12 I campioni devono essere rappresentativi del lotto di sostanze o di prodotti da cui sono stati prelevati. Potranno essere prelevati anche altri campioni per controllare le fasi più delicate di un processo (ad es. l'inizio o la fine). Il piano di campionamento utilizzato deve essere adeguatamente giustificato e basato su un approccio di gestione dei rischi.

6.13 I contenitori utilizzati per i campioni devono riportare un'etichetta su cui sia indicato il contenuto, corredato del numero del lotto di produzione, la data del campionamento ed i recipienti da cui sono stati prelevati i campioni. Devono essere gestiti in modo da ridurre al minimo il rischio di frammischiamento e proteggere i campioni da condizioni di conservazione sfavorevoli.

6.14 Ulteriori linee-guida su campioni di riferimento e controcampioni si trovano nell'Annex 19. 

**Analisi e controlli **

6.15 I metodi analitici impiegati dovranno essere convalidati. Tutte le operazioni di controllo descritte nell'autorizzazione alla immissione in commercio dovranno essere effettuate conformemente ai metodi approvati. 

6.16 I risultati ottenuti dovranno essere registrati e controllati al fine di verificarne l'attendibilità. Eventuali calcoli dovranno essere esaminati criticamente. 

6.17 Le analisi effettuate dovranno essere registrate e i relativi documenti dovranno comprendere almeno i seguenti dati: 

a) denominazione del materiale o del prodotto e, all'occorrenza, dosaggio; 

b) numero del lotto di produzione e, all'occorrenza, nome del fabbricante e/o fornitore; 

c) riferimenti alle specifiche ed alle procedure applicabili per i controlli al caso in questione; 

d) risultati dei controlli, inclusi osservazioni e calcoli, e riferimenti ad eventuali certificati d'analisi; 

e) date dei controlli;

f) sigle delle persone che hanno effettuato i controlli; 

g) all'occorrenza le sigle delle persone che hanno verificato i risultati dei controlli ed i calcoli; 

h) la precisa dichiarazione di approvazione o di rifiuto (od un'altra decisione sulla classificazione del prodotto) con la firma datata del responsabile designato. 

6.18 Tutti i controlli effettuati durante la fabbricazione, compresi quelli eseguiti nell'area di produzione dal personale di produzione, dovranno essere eseguiti conformemente ai metodi approvati dal Controllo Qualità e i risultati di tali controlli dovranno essere registrati. 

6.19 Si dovrà prestare particolare attenzione a\la qualità dei reagenti, della vetreria volumetrica e delle soluzioni impiegate in laboratorio nonché degli standard di riferimento e dei terreni di coltura che dovranno essere preparati conformemente a procedure scritte. 

6.20 I reagenti di laboratorio destinati ad un impiego prolungato dovranno recare la data di preparazione e la firma della persona che li ha preparati. La data di scadenza dei reagenti instabili e dei terreni di coltura dovrà figurare sull'etichetta insieme alle condizioni di conservazione specifiche per tali prodotti. 
Per le soluzioni volumetriche andranno inoltre indicati l'ultima data di standardizzazione ed il fattore di correzione più recente. 

6.21 Sul recipiente dovrà all'occorrenza figurare la data in cui è stata ricevuta una qualunque sostanza impiegata per operazioni di controllo (ad es. reagenti e standard di riferimento). Si dovranno seguire le istruzioni per l'utilizzo e la conservazione; in alcuni casi, all'atto del ricevimento o prima dell'impiego potrà risultare necessario effettuare sui reagenti un controllo di identificazione e/o altri controlli. 

6.22 Gli animali impiegati per controllare componenti, sostanze o prodotti dovranno all'occorrenza essere messi in quarantena prima di essere utilizzati. Essi dovranno essere accuditi e controllati in modo da garantirne l'idoneità all'impiego previsto. Essi dovranno essere identificati e si dovrà provvedere a documentare in modo adeguato e in ordine cronologico il loro impiego. 

**Programma di monitoraggio della stabilità **

6.23 Dopo la commercializzazione, la stabilità del prodotto medicinale dovrà essere monitorata in accordo con un programma continuo ed appropriato che sia in grado di rilevare ogni problema di stabilità (es. modifiche nel livello di impurezze o del profilo di dissoluzione) associate alla formulazione nella confezione di vendita. 

6.24 Lo scopo del programma di monitoraggio della stabilità è di monitorare il prodotto durante tutta la sua validità e di determinare che il prodotto adeguatamente conservato nelle condizioni riportate in etichetta rimanga, e ci si aspetta che rimanga, entro le specifiche. 

6.25 Questo si applica principalmente ai prodotti medicinali nella confezione di vendita ma si dovrà considerare l'inserimento nel programma anche di prodotti sfusi (bulk). Per esempio, quando un prodotto sfuso è stoccato per un lungo periodo prima di essere confezionato e/o inviato da un sito di produzione ad un sito di confezionamento, dovrà essere valutato e studiato l'impatto sulla stabilità del prodotto confezionato delle condizioni ambientali. In aggiunta, si dovrebbero considerare gli intermedi che sono stoccati e utilizzati per periodi prolungati. 

Gli studi di stabilità di prodotti ricostituiti sono effettuati durante il periodo di sviluppo del prodotto e non dovranno essere monitorati in modo continuativo. Tuttavia, se necessario, può essere monitorata anche la stabilità di un prodotto ricostituito. 

6.26 Il programma continuativo di stabilità (monitoraggio) dovrà essere descritto in un protocollo scritto e seguire le normative del capitolo 4; i risultati dovranno essere formalizzati in una rapporto. Gli strumenti utilizzati per il programma continuativo di stabilità (le camere di stabilità oltre ad altri) dovranno essere qualificati e mantenuti in buone condizioni secondo la normative del capitolo 3 e dell'Allegato 15. 

6.27 Il protocollo per un programma continuativo di stabilità dovrà estendersi fino a coprire tutto il periodo di validità del prodotto e dovrà includere, ma non limitarsi, ai seguenti parametri: 

\-numero di lotti per potenza e differenti dimensioni dei lotti, ove applicabile 

\-metodi applicabili di analisi fisica, chimica, microbiologica e biologica 

\-criteri di accettazione 

\-riferimento ai metodi analitici 

\-descrizione dei sistemi di chiusura dei contenitori 

\-intervalli di analisi (tempi) 

\-descrizione delle condizioni di stoccaggio (si dovranno usare condizioni standard definite dall'ICH per analisi a lungo termine, in accordo con quanto riportato sull'etichetta del prodotto) 

\-altri parametri applicabili specifici del prodotto medicinale. 

6.28 Il protocollo per il programma di monitoraggio della stabilità può essere diverso da quello presentato inizialmente nel dossier per la richiesta di Autorizzazione all'Immissione in Commercio per gli studi di stabilità a lungo termine, ammesso che ciò sia giustificato e documentato nel protocollo stesso (per esempio, la frequenza di analisi o modifiche per l'aggiornamento alle raccomandazioni dell'ICH). 

6.29 Il numero dei lotti e la frequenza delle analisi dovranno essere tali da garantire una numero di dati sufficiente per l'analisi dell'andamento. Se non diversamente giustificato, si dovrà includere nel programma di monitoraggio della stabilità almeno un lotto all'anno di prodotto fabbricato per ogni dosaggio e per ogni tipologia di confezionamento primario, se rilevante, (a meno che, nell'anno in esame, non ne siano stati prodotti nessuno). Per i prodotti per i quali il monitoraggio della stabilità richiederebbe normalmente test sugli animali e non sono disponibili alternative appropriate o tecniche convalidate, la frequenza delle analisi può tener conto del rapporto rischi-benefici. Il principio di progetti ad accorpamenti (bracketing) e "a matrici" (matrixing) può essere applicato se scientificamente giustificato nel protocollo. 

6.30 In certe situazioni, si dovranno includere nel programma di monitoraggio della stabilità alcuni lotti aggiuntivi. Per esempio, dovrà essere fatto uno studio di monitoraggio della stabilità dopo ogni cambio rilevante o dopo ogni importante deviazione al processo o al confezionamento. Ogni operazione di ri-lavorazione, ri-processo o recupero dovrà essere presa in considerazione per l'inclusione nel programma di monitoraggio. 

6.31 I risultati degli studi continuativi di stabilità dovranno essere resi disponibili ai responsabili dell'azienda e in particolare, alla Persona Qualificata. Nel caso in cui gli studi di stabilità siano condotti in un sito "diverso da quello di produzione del prodotto sfuso o del prodotto finito ci dovrà essere un accordo scritto tra le parti. I risultati degli studì di monitoraggio dovranno essere disponibili al sito di produzione per un riesame da parte dell'autorità competente. 

6.32 I risultati fuori specifiche o evidenti andamenti anomali, dovranno essere indagati. Ogni risultato fuori specifiche che sia confermato o ogni importante andamento negativo dovrà essere relazionato all'autorità competente. Dovrà essere considerato il possibile impatto sui lotti in commercio in accordo al cap. 8 delle Norme di Buona Fabbricazione e le autorità competenti dovranno essere consultate al riguardo. 

6.33 Un riassunto di tutti i dati generati, inclusa ogni conclusione interinale sul programma, dovrà essere messo in forma scritta e conservato. Tale rapporto dovrà essere sottoposto a revisione periodica.
