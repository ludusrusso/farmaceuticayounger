---
title: GMP - Capitolo 3
tags:
  - cgmp
date: '2018-11-08T17:19:09+01:00'
---
## Capitolo 3 - Locali ed attrezzature

Locali e attrezzature devono essere ubicati, progettati, costruiti, adattati e sottoposti a regolare manutenzione in modo da risultare idonei alle operazioni da svolgere. Nel progettarli e disporli si deve mirare a minimizzare il rischio di errori ed a consentire efficaci interventi di pulizia e manutenzione così da evitare la contaminazione crociata, l'accumulo di polvere o di sporcizia ed in genere qualunque effetto negativo sulla qualità dei prodotti.

## Locali

**Aspetti generali**

3.1 I locali dovranno essere ubicati in un ambiente che, considerato unitamente alle misure volte a proteggere la fabbricazione, presenti un rischio minimo di provocare la contaminazione dei materiali o dei prodotti.

3.2 I locali dovranno essere sottoposti ad un'accurata manutenzione, assicurando nel contempo che le operazioni di riparazione e di manutenzione stessa non comportino alcun rischio per la qualità dei prodotti. I locali dovranno essere puliti e all'occorrenza disinfettati secondo le procedure interne.

3.3 Le condizioni di illuminazione, temperatura, umidità e ventilazione dovranno risultare adeguate e tali da non avere ripercussioni negative, dirette o indirette sui prodotti medicinali durante le fasi di fabbricazione e stoccaggio oppure sul corretto funzionamento delle attrezzature.

3.4 I locali dovranno essere progettati e attrezzati in modo da offrire la massima protezione contro l'ingresso di insetti o di altri animali.

3.5 Si dovranno prendere provvedimenti per impedire l'accesso di persone non autorizzate. le zone adibite alla produzione, allo stoccaggio e al controllo qualità non dovranno essere zone di passaggio per il personale che non vi lavora.

3.6 Al fine di minimizzare la possibilità che si verifichino situazioni a rischio sanitario dovute a contaminazione crociata, si dovranno prevedere strutture apposite ed autosufficienti per la produzione di prodotti medicinali particolari quali sostanze ad alto poter sensibilizzante (ad es. penicilline) o preparazioni biologiche (ad es. quelle preparate con microrganismi vivi). Tali strutture non dovranno essere utilizzate per la produzione di altri prodotti appartenenti alle categorie degli antibiotici, degli ormoni, dei citotossici, dei prodotti medicinali ad elevata attività e dei prodotti non medicinali. Per questi prodotti si può accettare in casi eccezionali il principio di campagne di produzione nelle stesse strutture purchè si prendano precauzioni specifiche e vengano eseguite le necessarie convalide. Nei locali utilizzati per la fabbricazione di prodotti medicinali non dovrà essere consentita la fabbricazione di sostanze tossiche quali antiparassitari ed erbicidi.

3.7 I locali dovranno essere disposti in moda da consentire che la produzione avvenga in aree collegate tra loro secondo un ordine logico corrispondente alla sequenza delle operazioni da svolgere e ai livelli di igiene prescritti.

3.8 Gli spazi adibiti alla lavorazione e allo stoccaggio durante la produzione dovranno essere tali da consentire la disposizione ordinata e logica di attrezzature e materiali così da minimizzare il rischio di frammischiamento tra medicinali diversi o tra i loro componenti, escludere la contaminazione crociata e minimizzare il rischio che uno delle fasi del processo di fabbricazione o di controllo venga omesso o mal eseguito.

3.9 Nei luoghi in cui le materie prime e i materiali di confezionamento primario siano esposti all'ambiente, le superfici interne (pareti, pavimenti e soffitti) dovranno essere lisce, esenti da crepe e giunture sconnesse e tali da non produrre polvere e da poter essere pulite e all'occorrenza disinfettate in modo agevole ed efficace.

3.10 Le tubazioni, gli impianti di illuminazione, i punti di ventilazione e gli altri servizi dovranno essere progettati e disposti in modo da evitare che vengano a crearsi rientranze difficili da pulire. Per quanto possibile dovrebbero risultare accessibili, per la manutenzione, dall'esterno delle aree adibite alla fabbricazione.

3.11 Le tubazioni di scarico dovranno essere di dimensioni adeguate e disporre di pozzetti sifonati. Ove possibile andranno evitate le canalette aperte; qualora la loro presenza si riveli necessaria dovranno essere poco profonde per facilitarne la pulizia e la disinfezione.

3.12 Le aree adibite alla produzione dovranno essere ventilate in modo efficace, disporre di apparecchiature per il controllo del condizionamento dell'aria (controllo della temperatura, all'occorrenza dell'umidità e la filtrazione) adeguate tanto ai prodotti ivi trattati e alle relative operazioni quanto all'ambiente esterno.

3.13 La pesata delle materie prime dovrà, di norma, aver luogo in un locale di pesatura separato appositamente progettato.

3.14 Nei casi in cui vi sia produzione di polvere (ad es. durante le operazioni di campionamento, pesatura, miscelazione e lavorazione nonchè durante il confezionamento di prodotti secchi) si dovranno prendere specifiche precauzioni per impedire la contaminazione crociata ed agevolare la pulizia.

3.15 I locali per il confezionamento dei medicinali dovranno essere adeguatamente progettati e disposti in modo da evitare frammischiamenti e/o contaminazione crociata.

3.16 Le aree adibite alla produzione dovranno essere ben illuminate, in particolar modo laddove si svolgono controlli visivi sulla linea di produzione.

3.17 I controlli nel corso del processo potranno aver luogo nell'area adibita alla produzione purchè essi non comportino nessun rischio per la produzione stessa.

## **Aree di stoccaggio**

3.18 Le aree di stoccaggio dovranno avere una capacità sufficiente a consentire di depositarvi in modo ordinato le varie tipologie di materiali e di prodotti: materie prime e materiali di confezionamento, prodotti semilavorati, sfusi e finiti, prodotti in quarantena, approvati, respinti, resi o richiamati.

3.19 Le aree di stoccaggio dovranno essere progettate o adattate in modo da garantire buone condizioni di conservazione; dovranno in particolare risultare pulite e asciutte e venire altresì mantenute entro limiti accettabili di temperatura. Laddove occorra rispettare condizioni particolari per lo stoccaggio (ad es. di temperatura e di umidità) tali condizioni dovranno essere ottenute, verificate e controllate.

3.20 I materiali e i prodotti dovranno essere protetti dalle intemperie con l'impiego di aree per il loro ricevimento e distribuzione. Le aree adibite al ricevimento dovranno essere progettate e attrezzate in modo da consentire all'occorrenza di procedere alla pulizia dei contenitori dei materiali in arrivo prima del loro stoccaggio.

3.21 Qualora siano previste zone separate per la quarantena queste dovranno essere chiaramente indicate e accessibili soltanto al personale autorizzato. Qualunque sistema che sostituisca la quarantena fisica dovrà offrire un grado di sicurezza equivalente.

3.22 Dovrà di norma essere prevista un'area separata, adibita al campionamento delle materie prime. Qualora il campionamento abbia luogo nella zona adibita allo stoccaggio dei prodotti esso dovrà essere effettuato in modo tale da escludere la contaminazione, anche crociata.

3.23 Dovranno essere previste aree segregate per il deposito di materiali o prodotti respinti, richiamati o resi.

3.24 Le sostanze e i prodotti caratterizzati da un'elevata attività dovranno essere stoccati in aree sicure.

3.25 Ai materiali di confezionamento stampati viene attribuita un'importanza fondamentale ai fini della conformità del medicinale e particolare attenzione dovrà essere dedicata allo stoccaggio di tali materiali in condizioni di sicurezza.

**Aree adibite al Laboratorio di Controllo Qualità**

3.26 Di norma i laboratori utilizzati per il controllo qualità dovranno essere separati dalle zone adibite alla produzione. Specialmente per quei laboratori utilizzati per il controllo di sostanze biologiche e microbiologiche nonchè radioisotopi; tali laboratori dovranno essere separati l'uno dall'altro.

3.27 I laboratori di controllo dovranno essere progettati in modo da essere idonei alle operazioni che in essi verranno effettuate. Lo spazio dovrà risultare sufficiente ad evitare frammischiamenti il rischio di contaminazione crociata; dovranno essere disponibili spazi adeguati per conservare i campioni e i relativi documenti.

3.28 Potrà risultare necessario prevedere locali separati per proteggere strumenti sensibili da vibrazioni, interferenze elettriche, umidità, ecc. 

3.29 Per i laboratori nei quali si lavorano sostanze pericolose, come campioni biologici o radioattivi, saranno richiesti particolari requisiti.

## Aree per attività accessorie

3.30 I locali adibiti a sale break dovranno essere separate dalle altre aree.

3.31 I locali utilizzati per gli spogliatoi, per lavarsi le mani, e per i servizi igienici dovranno essere di agevole accesso e adeguati al numero di persone. I servizi igienici non dovranno comunicare direttamente con aree adibite alla produzione o allo stoccaggio dei prodotti.

3.32 le officine di manutenzione dovranno essere separate dalle aree adibite alla produzione. Ogni volta che in un'area produttiva vengano depositati utensili e parti di ricambio questi andranno conservati in locali o scomparti ad essi riservati.

3.33 Gli stabulari dovranno essere ben isolati dalle altre zone e disporre di ingressi separati per l'accesso agli animali e di mezzi per il trattamento dell'aria.

## Apparecchiature

3.34 Le apparecchiature di produzione dovranno essere progettate e sottoposte a manutenzione in modo da risultare idonee allo scopo cui sono destinate.

3.35 Le operazioni di manutenzione e riparazione non dovranno recare rischi per la qualità del prodotto.

3.36 Le apparecchiature di produzione dovranno essere in modo da rendere agevole la loro completa pulizia. Dovranno essere pulite seguendo precise procedure scritte e conservate solo dopo essere state pulite e asciutte.

3.37 le apparecchiature di lavaggio dovranno essere scelte in modo da prevenire qualsiasi rischio di errore o contaminazione.

3.38 Tutte le apparecchiature dovranno essere istallate in modo da prevenire qualsiasi rischio di errore o contaminazione.

3.39 le apparecchiature di produzione non dovranno comportare rischi per il prodotto. Le parti che entrano a contatto con il prodotto non dovranno essere chimicamente reattive, nè dare luogo a fenomeni di cessione o assorbimento in misura tale da condizionare la qualità del prodotto costituendo un rischio.

3.40 Per le operazioni di controllo e produzione si dovrà disporre di bilance e strumenti di misura di capacità e precisione adeguate.

3.41 Le apparecchiature per effettuare misurazioni, pesate, registrazioni di dati e controlli dovranno essere tarate e verificate ad intervalli ben definiti e con metodi idonei. I risultati di tali analisi dovranno essere registrati secondo modalità adeguate.

3.42 Le tubazioni fisse dovranno essere chiaramente etichettate per indicarne il contenuto, e all'occorrenza, la direzione del flusso.

3.43 Le tubazioni adibite al trasporto di acqua distillata, deionizzata o di acqua di altro tipo dovranno essere sanitizzate secondo procedure scritte che riportino i limiti di attività dei contaminanti microbiologici e le misure da prendere.

3.44 Le apparecchiature difettose dovranno, se possibile, essere rimosse dalle zone adibite alla produzione e al controllo qualità, o venire chiaramente etichettate come difettose.
