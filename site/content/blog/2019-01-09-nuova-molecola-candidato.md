---
title: Nuova molecola candidato
date: '2019-01-09T21:05:52+01:00'
---
I vermi nematodi parassiti responsabili di malattie come la oncocercosi e l'elefantiasi attualmente infettano oltre 150 milioni di persone nelle regioni tropicali di tutto il mondo. I trattamenti convenzionali attualmente disponibili possono richiedere mesi o addirittura anni per uccidere i parassiti. Un consorzio accademico-industriale ha ora svelato un potenziale farmaco candidato per gli studi preclinici che potrebbe fermare i parassiti dopo un trattamento di soli sette giorni. Lo studio dal titolo [_AWZ1066S, a highly specific anti-Wolbachia drug candidate for a short-course treatment of filariasis _](https://www.pnas.org/content/early/2019/01/02/1816585116)è stato pubblicato su PNAS.

L'oncocercosi, detta anche cecità fluviale, è una malattia infettiva causata dall'infestazione da parte di un nematode filariforme, l’Onchocerca volvulus. Secondo l'OMS tale malattia ha reso cieche oltre tre milioni di persone nel mondo, ed è considerata la seconda causa di cecità tra le patologie di natura infettiva. L’elefantiasi o filariosi linfatica è una malattia causate da nematodi della famiglia delle Filariidae, localizzata a Livello dei vasi linfatici dove le larve adulte esercitano la loro azione patogena provocando ipertrofia dei tessuti sottocutanei, da qui il nome elefantiasi. 

Le zanzare o le mosche nere possono trasportare le larve dei vermi da persona a persona dove crescono fino a diventare dei nematodi adulti che vivono e si riproducono all'interno dei loro ospiti umani per anni. I trattamenti attuali sono in grado di uccidere solo le larve immature chiamate microfilarie ma non le larve adulte che sono quindi libere di riprodursi. Sono necessari programmi di trattamento molto lunghi (il trattamento va ripetuto ogni sei mesi per oltre 10 anni, che è in genere la durata di vita dei nematodi adulti), per eliminare i vermi dai pazienti.

Il nuovo farmaco candidato di basa su un approccio diverso. È in grado di uccidere un batterio chiamato Wolbachia che vive all'interno del verme ed è essenziale per la riproduzione del parassita stesso. Studi precedenti hanno dimostrato che l'eliminazione di oltre il 90% di Wolbachia può sterilizzare i parassiti femmina, interrompendone il ciclo vitale.

Il consorzio ha testato una libreria di 10.000 composti contro le cellule di zanzara infette da Wolbachia e ha identificato una rosa di 50 molecole attive che includevano una famiglia di promettenti tienopirimmidine. Hanno quindi sintetizzato più di 300 analoghi per migliorare la loro potenza e velocità di azione contro Wolbachia.

Il risultato ottenuto è stato una molecola campione chiamata AWZ1066S che contiene gruppi chimici chiave, tra cui un gruppo trifluorometilico e un sostituente metilico su una catena laterale della morfolina, che lo rendono da 10 a 100 volte più potente degli altri analoghi. Test su topi infetti hanno dimostrato che il composto ha praticamente eliminato Wolbachia dai vermi in sette giorni, liberando le microfilarie dal sangue degli animali entro 14 settimane.

AWZ1066S è solubile in acqua, non tossico a dosi terapeutiche e ha una buona stabilità, rendendolo un buon candidato come farmaco orale. È anche altamente specifico contro Wolbachia, quindi non dovrebbe danneggiare i microbi fisiologivi presenti nelle viscere umane. 

I ricercatori sperano di iniziare una sperimentazione clinica entro la fine dell'anno.
