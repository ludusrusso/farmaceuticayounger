---
title: Capitolo 1 - GMP
tags:
  - articoli
date: '2019-05-20T16:23:36+02:00'
---
Capitilo 1 -Gestione della Qualità 

Principi 

Il titolare di un'autorizzazione alla fabbricazione deve produrre medicinali in modo tale da garantire che essi siano idonei all'uso cui sono destinati, risultino conformi alle prescrizioni dell'autorizzazione alla commercializzazione e non espongano i pazienti ai rischi derivanti da una inadeguata sicurezza, qualità od efficacia. La responsabilità di conseguire questo obiettivo di qualità spetta all'alta dirigenza e richiede la partecipazione e l'impegno del personale dei diversi reparti a tutti i livelli sia nell'azienda sia presso i fornitori ed i distributori. Per poter contare sul conseguimento degli obiettivi prefissati in termini di qualità bisogna disporre di un sistema di garanzia della Qualità minuziosamente progettato e correttamente realizzato che tenga conto delle Norme di Buona Fabbricazione, del Controllo Qualità e della Gestione dei Rischi della Qualità; tale sistema dovrà essere esaurientemente documentato e controllato e la sua efficacia monitorata. Ogni parte del Sistema di Garanzia di Qualità dovrà disporre di risorse adeguate in termini di personale competente, di locali, di attrezzature e di strutture adatte ed in numero sufficiente. Al titolare dell'autorizzazione alla fabbricazione ed alle Persone Qualificate competono alcune responsabilità aggiuntive di natura giuridica. I concetti fondamentali della Garanzia di Qualità, delle Norme di Buona Fabbricazione, del Controllo Qualità e della Gestione dei Rischi sono correlati tra loro. Essi vengono descritti in questa sede allo scopo di porne in risalto le relazioni e l'importanza fondamentale ai fini della produzione e del controllo dei medicinali. 

Garanzia di Qualità 

1.1 La Garanzia di qualità costituisce un concetto di ampia portata che investe tutti gli aspetti che singolarmente o collettivamente possono influenzare la qualità di un prodotto. Essa rappresenta la totalità delle misure prese allo scopo di garantire che i prodotti medicinali abbiano la qualità richiesta per l'impiego cui sono destinati. Nell'ambito della Garanzia di Qualità rientrano quindi le Norme di Buona Fabbricazione ed altri fattori che esulano dal campo di applicazione della presente guida.
