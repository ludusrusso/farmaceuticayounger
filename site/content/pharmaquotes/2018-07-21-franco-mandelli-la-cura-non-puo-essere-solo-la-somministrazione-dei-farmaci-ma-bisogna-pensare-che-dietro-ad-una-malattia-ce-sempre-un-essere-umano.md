---
title: >-
  FRANCO MANDELLI - "La cura non può essere solo la somministrazione dei
  farmaci, ma bisogna pensare che dietro ad una malattia c'è sempre un essere
  umano"
date: 2018-07-21T07:30:36.000Z
image: >-
  /img/franco-mandelli-la-cura-non-puo-essere-solo-la-somministrazione-dei-farmaci-ma-bisogna-pensare-che-dietro-ad-una-malattia-ce-sempre-un-essere-umano.md/img_2666.jpg
---
![IMG_2666.JPG](/img/franco-mandelli-la-cura-non-puo-essere-solo-la-somministrazione-dei-farmaci-ma-bisogna-pensare-che-dietro-ad-una-malattia-ce-sempre-un-essere-umano.md/img_2666.jpg)

**Franco Mandelli,** medico ed uno dei più importanti ematologi italiani, Professore emerito dell’Università Sapienza e Primario emerito del Policlinico Umberto I di Roma, pioniere della lotta alle neoplasie del sangue (leucemie) e del sistema linfatico (linfomi), presidente del **GIMEMA** (Gruppo Italiano Malattie Ematologiche dell'Adulto) e dell'**AIL** (Associazione italiana contro le leucemie-linfomi e mieloma) ci ha lasciato il 15 Luglio 2018, all'età di 87 anni.

Per comprendere l'importanza della sua ricerca basti pensare che prima che arrivasse il suo schema rivoluzionario, in Italia di leucemia acuta si moriva. L’innovazione riguardò il modo di aggredire le cellule con una chemioterapia «taglia-globuli bianchi» che li faceva sparire dal midollo indistintamente, buoni e cattivi. Avevano osservato che nel ricostituirsi, i primi erano più veloci dei secondi. Fu l’avvio di una diversa cultura nell’approccio ai tumori.

Il nome di Mandelli resterà per sempre legato all’AIL (Associazione Italiana contro le leucemie i linfomi e il mieloma), nata nel 1969, poderosa macchina di volontari, presenti in ogni provincia italiana ed ancora, alla Partita del Cuore e alla maratona televisiva Trenta Ore per la vita. Oltre la metà della sua vita l'ha trascorsa coltivando il sogno di debellare le malattie oncoematologiche ed è sicuramente a lui che dobbiamo un grazie nell'aver contribuito a rendere migliore la nostra società grazie alla sua personale lotta contro la la leucemia e gli altri tumori del sangue.

Per la sua attività scientifica e di solidarietà ha ricevuto numerosi premi e riconoscimenti, fra i quali l’onoreficenza di Cavaliere di Gran Croce della Repubblica Italiana e la medaglia d’oro al merito della sanità pubblica. E' stato autore di oltre 700 pubblicazioni scientifiche sia in Italia che all’estero.

> Ho sempre creduto, fin dai miei inizi, che il vero dottore fosse il medico condotto di un tempo, che doveva occuparsi di tutto anche se non poteva sapere tutto, aiutato in questa dal rapporto d'amore con i propri pazienti. Ecco, è questo il vero dottore, uomo di scienza ma soprattutto di coscienza.
