---
title: 'PIERO ANGELA - "Il peggior nemico della cultura è la noia, la mancanza di chiarezza, o l''assenza di creatività"'
date: 2017-11-25T09:00:59+00:00
draft: false
image: /img/piero-angela-il-peggior-nemico-della-cultura-e-la-noia-la-mancanza-di-chiarezza-o-lassenza-di-creativita.md/img_3576-2.jpg
tags: [Farmaceutica, farmaceuticayounger, PharmaQuotes, pierpangela, scienza, superquark]
---

![IMG_3576 2.JPG](/img/piero-angela-il-peggior-nemico-della-cultura-e-la-noia-la-mancanza-di-chiarezza-o-lassenza-di-creativita.md/img_3576-2.jpg)

**Piero Angela**, scrittore, giornalista, divulgatore scientifico, primo conduttore del TG2, è noto al grande pubblico soprattutto per la realizzazione nel 1981 della rubrica scientifica **"Quark"**. Andato in onda per la prima volta più di 35 anni fa, Quark è la prima trasmissione televisiva di divulgazione scientifica rivolta al pubblico generale, che sfrutta in modo nuovo e originale le risorse della comunicazione televisiva: i documentari della BBC e di David Attenborough, i cartoni animati di Bruno Bozzetto la cui immediatezza risulta efficacissima per spiegare i concetti più difficili.

Piero Angela da più di 35 anni svolge attività di educazione scientifica non solo in TV, ma anche tenendo conferenze e scrivendo articoli su quotidiani e riviste. Tra la sua produzione come scrittore vi sono oltre 30 libri, molti tradotti in diverse lingue tra cui inglese, tedesco e spagnolo.

E' stato tra i fondatori del **CICAP**, _Comitato Italiano per il Controllo delle Affermazioni sul Paranormale_, associazione nata per promuovere l'educazione scientifica e lo spirito critico, nonché per indagare sull'effettiva esistenza dei presunti fenomeni paranormali.

Per le sue attività ottiene diversi riconoscimenti in Italia e all'estero, tra i quali il prestigioso premio internazionale "Kalinga" dell'Unesco per la divulgazione scientifica, oltre ad essergli conferite diverse lauree _honoris causa_.