---
title: 'GMP Capitolo 4 Documentazione - “If it isn’t written down, it’s just a rumor”'
date: 2018-03-03T09:00:52.000Z
image: >-
  /img/gmp-capitolo-4-documentazione-if-it-isnt-written-down-its-just-a-rumor.md/img_0763-1.jpg
---
![null](/img/9619a1bd-04f5-431e-93fc-740326798be0.png)

_“Fai quello che è scritto, scrivi quello che fai e se non lo scrivi è come se non lo avessi fatto”_

Una buona documentazione costituisce una parte essenziale del sistema di Assicurazione della Qualità di una azienda farmaceutica, indispensabile per operare in conformità ai requisiti delle **Good Manufacturing Practices (GMP)**. Ogni azienda produttrice di farmaci recepisce la normativa GMP sotto forma di Procedure (SOP, Standard Operating Procedures) interne che descrivono dettagliatamente le attività operative dell’intera azienda.  Il Capitolo 4 delle GMP affronta il tema della corretta gestione della documentazione all’interno di una azienda che produca medicinali per uso umano e veterinario. L’obiettivo principale della corretta gestione di un sistema documentale deve essere quello di definire, controllare, monitorare e registrare tutte le attività che direttamente o indirettamente hanno impatto su tutti gli aspetti della qualità del medicinale. Procedure interne chiaramente scritte prevengono gli errori derivanti dalla comunicazione vocale e una documentazione chiara consente la tracciabilità delle attività svolte.
