---
title: 'ANDREA CAMILLERI - '
date: '2019-07-20T08:49:00+02:00'
---
Andrea Calogero Camilleri, scrittore, sceneggiatore, regista, drammaturgo siciliano, è morto mercoledì 17 luglio scorso all’Ospedale di Santo Spirito a Roma, dove era stato ricoverato un mese prima in seguito ad un arresto cardiaco.

Scrittore prolifico ed estremamente popolare, anche per le trasposizioni televisive dei suoi romanzi, è stato caratterizzato da un’originale fusione di dialetto siciliano e di italiano, che è diventata la cifra linguistica distintiva della sua prosa narrativa e che ne ha fatto un autore di prodotti originali e di qualità, ma al tempo stesso accessibili a tutti. 

Per molti anni Andrea Camilleri si è dedicato soprattutto al lavoro di regista e sceneggiatore televisivo e soltanto in età matura, ha ripreso la sua passione giovanile per la scrittura, esordendo nel 1978, con Il corso delle cose. Dopo i primi romanzi, che spesso rielaboravano narrativamente episodi reali della storia siciliana, Camilleri nel 1994, con La forma dell’acqua, ha inaugurato la fortunata serie di romanzi e di racconti basati su un personaggio principale: il commissario di polizia Salvo Montalbano. Il commissario Montalbano risolve intricati casi polizieschi, con un profondo e sincero amore per la giustizia che lo porta spesso a comportamenti difformi dai regolamenti e dalle convenzioni. 

Sempre impegnato nella lotta alla corruzione e al crimine organizzato nella vita politica, con la sua caratteristica ironia e con pacata fermezza. Il suo lavoro autorevole come intellettuale capace di farsi comprendere da un pubblico ampio, hanno portato Andrea Camilleri a divenire un importante punto di riferimento per l’opinione pubblica.
