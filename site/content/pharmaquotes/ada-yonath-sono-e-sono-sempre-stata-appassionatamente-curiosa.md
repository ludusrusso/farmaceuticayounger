---
title: 'ADA YONATH - "Sono, e sono sempre stata, appassionatamente curiosa"'
date: 2018-05-26T08:00:31+00:00
draft: false
image: /img/ada-yonath-sono-e-sono-sempre-stata-appassionatamente-curiosa.md/thumbnail_img_2114.jpg
tags: [PharmaQuotes]
---

![thumbnail_IMG_2114.jpg](/img/ada-yonath-sono-e-sono-sempre-stata-appassionatamente-curiosa.md/thumbnail_img_2114.jpg)

**Ada Yonath**, biochimica israeliana, è stata la prima donna israeliana, la prima mediorientale e solo la quarta donna a vincere il **Nobel per la Chimica nel 2009 per aver spiegato la struttura e la funzione del ribosoma**. Donna tenace, "folle" così era stata definita per il solo volerci provare in questa impresa in cui persino i Nobel Watson e Crick fallirono.

Le ci sono voluti venti anni per riuscire a scattare la fotografia grazie alla **crio-cristallografia** dei ribosomi. Nessuno ci era riuscito prima: i ribosomi sono grandi e si muovono, e tutto questo fa a pugni con la tecnica cristallografica. Ma lei, grazie a un provvidenziale incidente in bicicletta che la immobilizzò, ebbe l’occasione di riflettere e studiare, e farsi ispirare dal letargo degli orsi polari i cui ribosomi vengono immobilizzati e impacchettati nei mesi di sonno invernale.

_"Se lo fanno gli orsi lo posso fare anche io"_ pensò Ada.

Nel 1980 produce un cristallo di ribosoma, il primo al mondo. Oggi continua a occuparsi di ribosomi: ne sta studiando una regione che si è conservata evolutivamente dai batteri fino a noi, il «proto-ribosoma», una specie di antecessore biologico del ribosoma e attualmente dirige lo _Helen and Milton A. Kimmelman Center for Biomolecular Structure and Assembly_ del Weizmann Institute of Science in Isreaele.

_"I am, and Always have been, passionately curious"_