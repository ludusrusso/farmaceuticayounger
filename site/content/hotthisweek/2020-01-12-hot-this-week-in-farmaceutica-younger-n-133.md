---
title: HOT THIS WEEK IN FARMACEUTICA YOUNGER N.133
date: '2020-01-12T09:39:45+01:00'
description: >-
  L’Agenzia europea dei medicinali ha annunciato nel documento “Human medicines
  highlights 2019” la chiusura del 2019 con l’autorizzazione di 66 farmaci.
socialDesc: >-
  L’Agenzia europea dei medicinali ha annunciato nel documento “Human medicines
  highlights 2019” la chiusura del 2019 con l’autorizzazione di 66 farmaci.
image: /img/ec879c7f-56ce-48c7-afa5-2d0d350f6ef2.png
---
![](/img/ec879c7f-56ce-48c7-afa5-2d0d350f6ef2.png)

L’Agenzia europea dei medicinali ha annunciato nel documento [“Human medicines highlights 2019”](https://www.ema.europa.eu/en/news/human-medicines-highlights-2019) la chiusura del 2019 con l’autorizzazione di 66 farmaci.

Di questi, 30 contengono un nuovo principio attivo mai autorizzato prima nell'UE e 7 sono farmaci orfani.

Sono 4 le opinioni negative emanate dall’ente regolatorio e 12 i ritiri della richiesta di autorizzazione da parte delle stesse aziende farmaceutiche.

Un solo vaccino è stato autorizzato dall’EMA. Si tratta di **Ervebo**, il primo vaccino contro il virus dell’Ebola.

Alcuni degli importanti contributi alla salute pubblica sono stati dati dalle autorizzazioni di **Vitrakvi**, il primo trattamento approvato nell’Unione europea per tumori solidi con una fusione genica neurotrofica del recettore tirosin-chinasi (NTRK). 

**Baqsimi**, il primo trattamento per l’ipoglicemia grave che può essere somministrato senza ricorrere all’iniezione. 

**Epidyolex** per il trattamento delle convulsioni associate alla sindrome di Lennox-Gastaut o alla sindrome di Dravet, due rare forme di epilessia. Epidyolex contiene un principio attivo derivato dalla cannabis ed è il primo a ricevere un parere positivo nella procedura centralizzata dell'UE. 

**Zynteglo**, un medicinale indicato per il trattamento della beta talassemia, una rara condizione ematica ereditaria che provoca grave anemia.

Le aree terapeutiche con maggiori novità sono state ematologia in primis seguita a ruota dalle aree che comprendono le malattie infettive, oncologia, neurologia, endocrinologia e immunologia.
