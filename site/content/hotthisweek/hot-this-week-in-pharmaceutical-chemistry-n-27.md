---
title: 'HOT THIS WEEK IN PHARMACEUTICAL CHEMISTRY N.27'
date: Sun, 26 Nov 2017 09:00:54 +0000
draft: false
tags: [amsterdam, EMA, farmaceuticayounger, hotthisweek, milano, olanda]
---

![969BEC55-B853-4E83-9910-9A4482B3EB12 2.PNG](/img/hot-this-week-in-pharmaceutical-chemistry-n-27.md/969bec55-b853-4e83-9910-9a4482b3eb12-2.png?w=340)

Amsterdam sarà la nuova casa dell'Ema dopo aver vinto al sorteggio finale con Milano. Milano ha vinto i primi due turni di votazioni, rispettivamente con 25 e 12 voti, ed ha pareggiato il terzo con la capitale olandese (13 voti ciascuna). Fondamentale è stata l’astensione della Slovacchia. Gli oltre **800 dipendenti** dell’Agenzia europea dei medicinali possono da oggi attivarsi per cercar casa in Olanda, e il paese dei tulipani godrà del **ricco indotto economico** portato dalle attività di Ema, stimato in 1,7 miliardi di euro l’anno.

Il dossier presentato dall'Olanda a supporto della candidatura di Amsterdam, pubblicato da Ema lo scorso 3 ottobre, prevede di mettere a disposizione un **team di esperti per gestire tutti gli aspetti del trasferimento** nella nuova sede, che dovrebbe essere disponibile entro il Q3 2019. A partire da gennaio 2019, quindi, gli uffici di Ema dovranno trovare una **collocazione provvisoria** in attesa che venga completata la costruzione del nuovo edificio, il **Vivaldi Building**. L’affitto mensile del Vivaldi Building dovrebbe essere di circa 300-320 €/mq per vent’anni, e il Governo olandese dovrebbe provvedere a un **incentivo una tantum di € 18 milioni** a sostegno del trasloco, oltre a sostenere i costi per la location temporanea. L’ente regolatorio olandese **Netherlands Medicines Evaluation Board** (MEB) è pronto a sostituire il britannico MHRA a supporto delle attività di Ema, forte di una esperienza di primo piano in tutti in tipi di procedure e in materia di Health Technology Assessment. **Il governo olandese ha già stanziato € 2 milioni per rinforzare il MEB** nei prossimi due anni, a cui si aggiungono € 8 mln per il network delle _National Competent Authorities. _La città olandese può vantare il **terzo aeroporto a livello continentale**  e una fitta rete di trasporti ferroviari internazionali, oltre a un efficiente sistema di trasporto pubblico locale. Per soddisfare le necessità d’istruzione dei figli dello staff di Ema, il governo olandese e le autorità delle città metropolitane di Amsterdam e l’Aia hanno già **investito € 10,7 mln nel “Delta Plan” per espandere la capacità delle più di venti scuole internazionali**. Il paese accoglie **due Scuole Europee**, a L’Aia e a Bergen. L’Olanda ha anche previsto un pacchetto di detassazione degli stipendi pari a **un’esenzione fino al 30% del reddito per i primi 96 mesi di residenza** nel paese.

Per leggere il dossier completo presentato da Amsterdam clicca [qui](https://www.consilium.europa.eu/media/21805/amsterdam-ema-bidbook.pdf)...