---
title: 'HOT THIS WEEK IN PHARMACEUTICAL CHEMISTRY N.36'
date: Sun, 04 Feb 2018 09:00:50 +0000
draft: false
tags: [chimicafarmaceutica, dompè, farmaceuticayounger, hotthisweek, medicina, montalcini, ngf, science]
---

![IMG_0462.JPG](https://silviavernotico.files.wordpress.com/2018/02/img_04621.jpg)L’Aifa ha infatti autorizzato la vendita dell’**Oxervate**, nome commerciale del cenegermin (principio attivo), che verrà prodotto nello stabilimento **Dompè** dell’Aquila. L’oxervate, sotto forma di collirio, è destinato al trattamento della cheratite neurotrofica moderata o grave, una malattia rara e invalidante dell’occhio che fino ad ora era priva di qualsiasi cura. **Si tratta infatti del primo farmaco orfano biotecnologico al mondo autorizzato per questa indicazione, disponibile anche in Italia.**

Il tutto nacque negli anni ’80 quando **Rita Levi Montalcini** scoprì il fattore di crescita dei neuroni, nerve growth factor (**Ngf**). Ricevette il Premio Nobel per la medicina a Stoccolma, insieme a un suo collaboratore, il biochimico statunitense Stanley Cohen. L’Ngf è una proteina solubile che stimola la crescita, il mantenimento e la sopravvivenza dei neuroni.

Il principio scientifico individuato da Levi Montalcini si può applicare a infinite malattie, ma la squadra di ricercatori coordinati dalla scienziata cominciò ad analizzarne le possibilità di sviluppo nel segmento dell’oculistica. Fu costituito uno “spin off” di scienziati, e questa società fu acquistata da Sergio Dompé per svilupparla e portare al mercato il prodotto.

È stata scelta la terapia della cheratite neurotrofica perché la cornea dell’occhio è uno degli organi più fittamente innervati, e quindi più sensibili all’effetto del fattore di crescita dei nervi.