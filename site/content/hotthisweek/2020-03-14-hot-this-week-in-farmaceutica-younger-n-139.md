---
title: HOT THIS WEEK IN FARMACEUTICA YOUNGER N.139
date: '2020-03-14T21:43:13+01:00'
description: >-
  AIFA e Gilead hanno annunciato in data 12 Marzo 2020 che l’Italia parteciperà
  ai due studi di fase 3 promossi da Gilead Sciences per valutare l’efficacia e
  la sicurezza della molecola sperimentale Remdesivir negli adulti ricoverati
  affetti da COVID-19.
socialDesc: >-
  AIFA e Gilead hanno annunciato in data 12 Marzo 2020 che l’Italia parteciperà
  ai due studi di fase 3 promossi da Gilead Sciences per valutare l’efficacia e
  la sicurezza della molecola sperimentale Remdesivir negli adulti ricoverati
  affetti da COVID-19.
image: /img/99744b06-41fb-4a73-8c63-50d2e050d7f3.png
---
![](/img/99744b06-41fb-4a73-8c63-50d2e050d7f3.png)

[AIFA](https://www.aifa.gov.it/web/guest/-/aifa-e-gilead-annunciano-che-l-italia-e-tra-i-paesi-che-testeranno-l-antivirale-remdesivir-per-il-trattamento-del-covid-19) e [Gilead](https://www.gilead.com/purpose/advancing-global-health/covid-19) hanno annunciato in data 12 Marzo 2020 che l’Italia parteciperà a due studi clinici di fase 3 promossi da Gilead Sciences per valutare l’efficacia e la sicurezza della molecola sperimentale Remdesivir negli adulti ricoverati affetti da COVID-19.

Gilead Sciences, a fine febbraio, ha annunciato che gli studi clinici avrebbero coinvolto circa mille pazienti in Asia e successivamente in altri Paesi tra cui anche l'Italia. Gli studi in Italia saranno inizialmente condotti presso l’Ospedale Sacco di Milano, il Policlinico di Pavia, l’Azienda Ospedaliera di Padova, l’Azienda Ospedaliera Universitaria di Parma e l’Istituto Nazionale di Malattie Infettive Lazzaro Spallanzani. Altri centri con alta incidenza dell’infezione da coronavirus saranno identificati in collaborazione con AIFA per l’inclusione negli studi.

Remdesivir è un analogo nucleotidico sperimentale con attività antivirale ad ampio spettro sviluppato da Gilead Sciences come trattamento per la malattia da virus Ebola. 

Per l'Organizzazione mondiale della sanità, l'antivirale della Gilead è il miglior candidato per combattere il coronavirus SARS-CoV-2. Remdesivir è "l'unico farmaco in questo momento che pensiamo possa essere efficace", ha detto Bruce Aylward, vicedirettore generale dell'Organizzazione Mondiale della Sanità, durante un briefing a Pechino. 

Remdesivir è stato utilizzato sul primo paziente americano colpito dal nuovo coronavirus, riportato su [Lancet](https://www.thelancet.com/journals/laninf/article/PIIS1473-3099(20)30141-9/fulltext). Remdesivir è stato impiegato come terapia antivirale sperimentale allo Istituto nazionale per le malattie infettive "Lazzaro Spallanzani" di Roma per curare la coppia di turisti cinesi colpita da COVID-19.

Remdesivir ha dimostrato attività in vitro e in vivo in modelli animali contro i patogeni virali MERS e SARS, appartenenti anche loro alla famiglia dei coronavirus e strutturalmente simili al COVID-19. I dati preclinici limitati su remdesivir in MERS e SARS indicano che remdesivir può avere una potenziale attività contro COVID-19.

Questo è un farmaco sperimentale che fino ad oggi è stato utilizzato solo in un piccolo numero di pazienti con COVID-19, quindi Gilead non ha una comprensione adeguatamente solida dell'effetto di questo farmaco per giustificare un ampio utilizzo in questo momento.

Remdesivir non è ancora approvato dalle autorità regolatorie per uso terapeutico e viene fornito per uso compassionevole, al di fuori degli studi clinici, per il trattamento in emergenza dei pazienti affetti da COVID-19 in gravi condizioni e senza valide alternative terapeutiche.
