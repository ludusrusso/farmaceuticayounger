---
title: 'HOT THIS WEEK IN PHARMACEUTICAL CHEMISTRY N.18'
date: Sun, 24 Sep 2017 21:26:52 +0000
draft: false
tags: [hotthisweek]
---

![](/img/hot-this-week-in-pharmaceutical-chemistry-n-18.md/copypasteimage-1.jpg)

Un recente articolo pubblicato su _Nature Communication_ che porta il titolo di _“Micromotor-enabled active drug delivery for in vivo treatment of stomach infection”_ condotto da ricercatori della _UC San Diego Jacobs School of Engineering in California_, descrive l’utilizzo di un nuovo metodo per il trattamento di infezione da **Helicobacter pylori** dello stomaco.

L' H. pylori, è un batterio che si ritrova in circa la metà della popolazione mondiale, può causare infezioni dello stomaco e successivamente portare a diverse malattie gastriche e extragastriche. Nella maggior parte dei casi, la somministrazione di antibiotici per il trattamento dell'infezione da H. pylori è combinata con l'uso di PPI (inibitori della pompa protonica, il più comune dei quali è l'omeprazolo) per ridurre la produzione di acido gastrico, in quanto l'acido gastrico potrebbe rendere meno efficaci gli antibiotici. L'uso prolungato dei PPI può portare ad effetti avversi come mal di testa, diarrea e in casi più gravi può causare ansia o depressione.

I ricercatori californiani hanno cercato di sviluppare un soluzione terapeutica alternativa a quella classica esistente per l'eradicazione del batterio, combinando un dispositivo (**micromotori**) in grado di rilasciare l'antibiotico in modo "mirato" (drug delivery) e il concomitante aumento del pH dello stomaco.

Per fare ciò i ricercatori hanno pensato a dei micromotori costituiti da un nucleo sferico di **magnesio** rivestito con uno strato protettivo di **diossido di titanio**, seguito da uno strato dell’antibiotico **claritromicina**; il tutto rivestito esternamente dal polimero **chitosano**, le cui cariche positive permettono al micromotore di aderire alle pareti dello stomaco. L’ambiente acido tipico dello stomaco agisce da carburante reagendo col magnesio, portando alla formazione di **microbolle di idrogeno gassoso** che spingono il micromotore in giro per la cavità gastrica. La reazione provoca un innalzamento del pH dello stomaco, con rilascio dell’antibiotico. Sia il nucleo di magnesio che il chitosano sono quindi biodegradati dall’organismo, senza formazione di residui pericolosi, e il normale pH dello stomaco è ripristinato nel giro di 24 ore.

_Per leggere il paper completo, qui il link..._ https://www.nature.com/articles/s41467-017-00309-w