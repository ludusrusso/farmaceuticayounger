---
title: HOT THIS WEEK IN FARMACEUTICA YOUNGER N.117
date: '2019-09-08T08:01:45+02:00'
description: >-
  La Food and Drug Administration statunitense ha approvato Ofev (nintedanib)
  come il primo e unico farmaco per rallentare il tasso di declino della
  funzione polmonare nei pazienti con malattia polmonare interstiziale associata
  a sclerosi sistemica (SSc-ILD, systemic sclerosis-associated interstitial lung
  disease).
socialDesc: >-
  La Food and Drug Administration statunitense ha approvato Ofev (nintedanib)
  come il primo e unico farmaco per rallentare il tasso di declino della
  funzione polmonare nei pazienti con malattia polmonare interstiziale associata
  a sclerosi sistemica (SSc-ILD, systemic sclerosis-associated interstitial lung
  disease).
image: /img/803620e9-b01d-4d38-a50d-902d2d85f087.png
---
![null](/img/803620e9-b01d-4d38-a50d-902d2d85f087.png)

La Food and Drug Administration statunitense ha approvato [Ofev (nintedanib)](https://www.fda.gov/news-events/press-announcements/fda-approves-first-treatment-patients-rare-type-lung-disease), il primo e unico farmaco per rallentare il tasso di declino della funzione polmonare nei pazienti con malattia polmonare interstiziale associata a sclerosi sistemica (SSc-ILD, systemic sclerosis-associated interstitial lung disease).

La sclerosi sistemica (SSc), nota anche come sclerodermia, è una rara malattia autoimmune caratterizzata da ispessimento e cicatrici del tessuto connettivo in tutto il corpo. Si stima che la malattia colpisca circa 100.000 persone negli Stati Uniti e 2,5 milioni in tutto il mondo. La fibrosi, il segno distintivo della malattia, può colpire la pelle e gli organi interni, compresi i polmoni. La malattia polmonare interstiziale (ILD), una delle manifestazioni più frequenti della malattia, può essere debilitante e può diventare pericolosa per la vita. Circa il 25 percento dei pazienti sviluppa un significativo coinvolgimento polmonare entro tre anni dalla diagnosi. L'ILD è la principale causa di morte tra le persone con SSc.

Nintedanib è una piccola molecola che inibisce l’attività dei recettori tirosin-chinasici per il fattore di crescita derivato dalle piastrine (PDGFR) α e ß, il fattore di crescita dei fibroblasti (FGFR) 1-3 e il VEGFR 1-3. Nintedanib si lega in modo competitivo al sito di legame per l’adenosina trifosfato (ATP) di questi recettori e blocca la segnalazione intracellulare, inibendo così l'attivazione delle cascate di segnali FGFR e PDGFR che sono coinvolte in modo cruciale nella proliferazione, migrazione e differenziazione dei fibroblasti/miofibroblasti polmonari. 

L'efficacia di Ofev nel trattamento di SSc-ILD è stata studiata in uno studio randomizzato (SENSCIS®) in doppio cieco di fase III, controllato con placebo, che ha coinvolto 576 pazienti provenienti da 194 siti di sperimentazione in 32 paesi di età compresa tra 20 e 79 anni affetti da questa rara malattia. L'endpoint primario espresso come la capacità vitale forzata, o FVC, è una misura della funzione polmonare, definita come la quantità di aria che può essere espirata forzatamente dai polmoni dopo aver fatto il respiro più profondo possibile. I risultati dello studio clinico hanno mostrato che Ofev ha rallentato la perdita della funzione polmonare del 44% (41 ml/anno) nei pazienti con SSc-ILD rispetto al placebo, misurata da FVC per 52 settimane. Il profilo di sicurezza generale osservato nel gruppo di trattamento Ofev si é dimostrato coerente con il profilo di sicurezza noto della terapia. 

Ofev è già approvato negli Stati Uniti e in oltre 70 paesi dal 2014 e dall’Unione Europea per il trattamento di pazienti affetti da fibrosi polmonare idiopatica (IPF).

Ofev ha ricevuto la designazione di Priority Review e di farmaco orfano, che fornisce incentivi per assistere e incoraggiare lo sviluppo di farmaci per le malattie rare.

La FDA ha concesso l'approvazione di Ofev per il trattamento di SSc-ILD a [Boehringer Ingelheim Pharmaceuticals Inc.](https://www.boehringer-ingelheim.us/press-release/fda-approves-ofev-first-and-only-therapy-slow-rate-decline-pulmonary-function)
