---
title: HOT THIS WEEK IN FARMACEUTICA YOUNGER N.84
date: '2019-01-19T17:02:06+01:00'
---
La FDA statunitense ha approvato Ontruzant (trastuzumab-dttb), biosimilare di Herceptin per il trattamento del carcinoma mammario e dell’adenocarcinoma gastrico o gastroesofageo caratterizzati da sovraespressione di HER2. Ontruzant è il terzo biosimilare di trastuzumab approvato dalla FDA, in seguito alle approvazioni per Herzuma (trastuzumab-pkrb) sviluppato da Celltrion, nel dicembre 2018 e Ogivri (trastuzumab-dkst) sviluppato da Mylan, nel dicembre 2017. Il farmaco è stato approvato dall'Agenzia europea per i medicinali nel novembre 2017, diventando così il primo trastuzumab biosimilare ad essere approvato nell'Unione europea.

Trastuzumab è un anticorpo monoclonale IgG1 umanizzato ricombinante che riconosce e lega il recettore 2 del fattore di crescita epidermico umano (HER2). Nei casi di cancro dovuti a sovraesposizione di HER2 vengono prodotti grandi quantità della proteina HER2 sulla superficie delle cellule tumorali, consentendo a queste ultime di crescere più rapidamente. HER2 è iperespressa in circa un quarto dei casi di cancro della mammella e in un quinto di quelli di cancro dello stomaco. Legandosi a HER2, trastuzumab attiva le cellule del sistema immunitario, che successivamente distruggono le cellule tumorali. Trastuzumab impedisce inoltre a HER2 di produrre segnali che provocano la crescita delle cellule tumorali.

Ontruzant è un medicinale biosimilare. Questo significa che Ontruzant è simile per qualità, efficacia e sicurezza al medicinale biologico di riferimento, già autorizzato dall’ente statunitense, per il quale è scaduta la copertura brevettuale. Il medicinale di riferimento di Ontruzant è Herceptin. 

Samsung Bioepis ha recentemente rivelato risultati di sicurezza ed efficacia per il biosimilare a 1 anno. I risultati, presentati in un abstract al San Antonio Breast Cancer Symposium del 2018, tenutosi a San Antonio, in Texas, dal 4 all'8 dicembre 2018, hanno riportato uno studio su pazienti con carcinoma mammario precoce HER2-positivo o carcinoma mammario localmente avanzato che sono stati randomizzati a ricevere il biosimilare o il suo riferimento in concomitanza con la chemioterapia.

Ontruzant proprietà di Samsung Bioepis, sarà commercializzato negli USA dal colosso farmaceutico statunitense Merck.

Ontruzant ora competerà negli Stati Uniti con il prodotto di riferimento Herceptin, che nel terzo trimestre del 2018 ha generato vendite per $ 5,31 a livello globale per Roche.
