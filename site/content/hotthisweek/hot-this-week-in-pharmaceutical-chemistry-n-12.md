---
title: 'HOT THIS WEEK IN PHARMACEUTICAL CHEMISTRY N.12'
date: 2017-08-13T19:50:22+00:00
draft: false
image: /img/hot-this-week-in-pharmaceutical-chemistry-n-12.md/img_2726.jpg?w=607
tags: [hotthisweek]
---

#hotthisweekinphchemistry

![IMG_2726.JPG](/img/hot-this-week-in-pharmaceutical-chemistry-n-12.md/img_2726.jpg?w=607)

Il team di «**Novaicos**», una società spin-off nata dall’_Università del Piemonte Orientale_ (UPO) e dall’_Ateneo di Torino_, ha vinto il primo premio del progetto Uncredit Start Lab, volto a selezionare tra le Aziende di recente costituzione a livello nazionale quelle con le maggiori caratteristiche di innovazione, originalità e ricadute pratiche, nel comparto Life Science, aggiudicandosi 10 mila euro e la possibilità di avere un tutor dell’istituto di credito per crescere e trovare investitori.

La start up ha sede a Novara ed è nata nel maggio 2016 grazie all’incontro tra gli immunologi dell’UPO, il professor Umberto Dianzani e i ricercatori Luca Gigliotti ed Elena Boggio, e il medico dell’UniTo esperto di malattie ossee, Patrizia D’Amelio.

I loro studi hanno portato alla scoperta di una nuova molecola (**ICOS-Fc**), della quale è stata depositata domanda di brevetto nazionale ed internazionale. ICOS-Fc è in grado di modulare il metabolismo scheletrico, in quanto capace di attivare un recettore espresso a livello degli osteoclasti (le cellule che distruggono l’osso). In particolare è stato evidenziato in vitro e in vivo nel topo da esperimento che la somministrazione di ICOS-Fc, stimolando questo recettore, inibisce selettivamente il danneggiamento dello scheletro in modelli di osteoporosi da carenza estrogenica e da infiammazione cronica e riduce anche la formazione delle metastasi ossee, senza sopprimere le cellule deputate a tale compito, consentendo così la normale formazione di nuovo osso.

Le notevoli potenzialità terapeutiche della nuova molecola è stata identificata dai gruppi di ricerca delle Università Piemontesi nel **trattamento dell’osteoporosi ed anche nel controllo delle lesioni ossee secondarie a tumori solidi o a mieloma multiplo.**

_Per leggere l’abstract del paper qui il link…_ https://www.ncbi.nlm.nih.gov/pubmed/27798154