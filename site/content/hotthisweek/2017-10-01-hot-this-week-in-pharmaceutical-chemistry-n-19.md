---
title: 'HOT THIS WEEK IN PHARMACEUTICAL CHEMISTRY N.19'
date: 2017-10-01T10:31:27+00:00
draft: false
image: /img/hot-this-week-in-pharmaceutical-chemistry-n-19.md/img_3118.jpg
tags: [hotthisweek]
---

![IMG_3118.JPG](/img/hot-this-week-in-pharmaceutical-chemistry-n-19.md/img_3118.jpg)

Lo **Xantumolo (XN)** è un fitocomposto presente in discrete percentuali nel **luppolo**, l’ingrediente base della birra, dotato di proprietà anti-angiogeniche: è in grado cioè di contrastare la formazione di nuovi vasi sanguigni da parte del tumore e, in tal modo, gli impedisce l’approvvigionamento di nutrienti. L’azione anti-angiogenesi che rappresenta una delle più diffuse strategie terapeutiche anti-tumorali spesso viene affiancata alla chemioterapia.

Da qui sono partiti i ricercatori per produrre in laboratorio nuovi composti simili allo Xantumolo ma con attività anti-angiogenetica potenziata, in modo da avere delle molecole in grado cioè di “affamare” il tumore inibendo i meccanismi grazie ai quali le cellule tumorali si procurano ossigeno e si diffondono nell’organismo. Le proprietà di questi nuovi composti sintetizzati sono state illustrate in uno studio pubblicato sull’_European Journal of Medicinal Chemistry_ dal titolo _"Synthesis and antiangiogenic activity study of new hop chalcone Xanthohumol analogues"_. Lo studio tutto italiano ha coinvolto il gruppo del Professor **Armando Rossello**, del Dipartimento di Farmacia dell’Università di Pisa che hanno lavorato in stretta collaborazione con il gruppo della Dott.ssa **Adriana Albini**, direttrice del laboratorio di Biologia vascolare e angiogenesi di MultiMedica, e del Professor **Douglas Noonan**, dell’Università dell’Insubria di Varese.

Dallo studio è emerso che due dei nuovi derivati dello Xantumolo brevettati, sono in grado di esercitare un’attività anti-angiogenica ancora maggiore rispetto al principio naturale base dello XN.

_"**Questa ricerca**_ \- spiega il professor Rossello - _**ha avuto l’obiettivo di progettare e sviluppare modificazioni strutturali della molecola dello Xantumolo per migliorarne le proprietà anti-angiogeniche mantenendo la sua bassa tossicità.** Lo studio, durato quattro anni, ha evidenziato che i nuovi dello Xantumolo possiedono una capacità di riduzione dell’angiogenesi dell’80% in test sperimentali e sono risultati particolarmente efficaci nell’interferire con funzioni chiave della cellula endoteliale (struttura di base cellulare che costituisce i vasi sanguigni tumorali), quali la proliferazione, l’adesione, la migrazione, l’invasione e la formazione di strutture simil-capillari._

_Questi nostri risultati aprono la strada per lo sviluppo futuro su più ampia scala di analoghi sintetici dello Xantumolo da sperimentare come possibili agenti chemiopreventivi efficaci, alternativi e a basso costo."_

_Per leggere l’abstract del paper qui il link…_ http://www.sciencedirect.com/science/article/pii/S0223523417305469?via=ihub