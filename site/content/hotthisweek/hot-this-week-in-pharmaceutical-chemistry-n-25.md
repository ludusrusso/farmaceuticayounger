---
title: 'HOT THIS WEEK IN PHARMACEUTICAL CHEMISTRY N.25'
date: Sun, 12 Nov 2017 08:28:15 +0000
draft: false
tags: [farmaceuticayounger, gel, hotthisweek, JohnsHopkinsUniversity, losartan, ras, sartani, science, valsartan]
---

![IMG_3374.JPG](/img/hot-this-week-in-pharmaceutical-chemistry-n-25.md/img_3374.jpg?w=379)

Un team internazionale di ricercatori della _Johns Hopkins University School of Medicine_, ha dimostrato che un **gel topico** fatto da una classe di farmaci comunemente usati per la pressione sanguigna, della famiglia dei Sartani (**Losartan** e **Valsartan**), **blocca i percorsi di infiammazione e velocizza la guarigione delle ferite croniche cutanee resistenti ai trattamenti tra i diabetici e non solo**. L’attenzione dei ricercatori si è rivolta al sistema renina-angiotensina (o **RAS**, Renin-Angiotensin System), che è coinvolto nella risposta infiammatoria della pelle, nella deposizione di collagene e nella segnalazione necessaria alla guarigione delle ferite. Gli studi dimostrano che il sistema RAS è regolato anormalmente negli adulti diabetici e anziani.

l ricercatori hanno sperimentato delle formulazioni di gel con antagonisti del recettore dell’Angiotensina II in grado di bloccare il RAS e aumentare il flusso sanguigno nell'area della ferita. L’obiettivo è quello di applicare il gel direttamente sulle ferite, aumentando il livello di disponibilità dei farmaci che promuovono così la guarigione. Risultati positivi si sono ottenuti sui maiali, la cui pelle è piuttosto simile a quella umana. La pomata è riuscita a riparare velocemente le ferite degli animali anziani con diabete. Tutte le ferite si sono richiuse entro 50 giorni.

I risultati pubblicati sulla rivista "_Journal of Dermatology Investigative_" hanno mostrato inoltre che il Valsartan è più efficace nell’accelerare la guarigione delle ferite rispetto al Losartan. Inoltre la metà di tutti gli animali che hanno ricevuto l'1% di Valsartan ha raggiunto la completa guarigione delle ferite in confronto al 10% trattati con placebo.

Il farmaco, una volta approvato dalla FDA, potrebbe aiutare per esempio i milioni di pazienti con diabete che soffrono di ulcere del piede diabetico. I ricercatori sono convinti, inoltre, che il prodotto potrà essere usato come trattamento per le cicatrici, le rughe e altri problemi della pelle.

_Per leggere l’abstract del paper qui il link…_ **[Topical Reformulation of Valsartan for Treatment of Chronic Diabetic Wounds](https://www.ncbi.nlm.nih.gov/pubmed/29078982)**