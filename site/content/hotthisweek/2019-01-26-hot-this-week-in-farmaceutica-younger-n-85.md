---
title: HOT THIS WEEK IN FARMACEUTICA YOUNGER N.85
date: '2019-01-26T23:02:59+01:00'
description: >-
  Un gruppo di ricercatori del Dipartimento di Oncologia Sperimentale
  dell’Istituto Europeo di Oncologia ha scoperto un nuovo set di geni, una
  cosiddetta “firma molecolare”, in grado di predire l’evoluzione di un tipo di
  tumore al seno molto diffuso, il Luminal B, e dunque di identificare le
  pazienti che possono evitare la chemioterapia, perché avranno comunque una
  prognosi favorevole. Il lavoro dal titolo P53 loss in breast cancer leads to
  Myc Activation, increased cell plasticity and Expression of a mitotic
  signature with progonostic value è pubblicato oggi sulla rivista Cell
  Reports. 
socialDesc: >-
  Un gruppo di ricercatori del Dipartimento di Oncologia Sperimentale
  dell’Istituto Europeo di Oncologia ha scoperto un nuovo set di geni, una
  cosiddetta “firma molecolare”, in grado di predire l’evoluzione di un tipo di
  tumore al seno molto diffuso, il Luminal B, e dunque di identificare le
  pazienti che possono evitare la chemioterapia, perché avranno comunque una
  prognosi favorevole. Il lavoro dal titolo P53 loss in breast cancer leads to
  Myc Activation, increased cell plasticity and Expression of a mitotic
  signature with progonostic value è pubblicato oggi sulla rivista Cell
  Reports. 
image: /img/df56a5c8-efa2-4f8a-bbbe-1e1bef834395.jpeg
---
![](/img/df56a5c8-efa2-4f8a-bbbe-1e1bef834395.jpeg)

Un gruppo di ricercatori del Dipartimento di Oncologia Sperimentale dell’Istituto Europeo di Oncologia ha scoperto un nuovo set di geni, una cosiddetta “firma molecolare”, in grado di predire l’evoluzione di un tipo di tumore al seno molto diffuso, il Luminal B, e dunque di identificare le pazienti che possono evitare la chemioterapia, perché avranno comunque una prognosi favorevole. Il lavoro dal titolo [P53 loss in breast cancer leads to Myc Activation, increased cell plasticity and Expression of a mitotic signature with progonostic value ](https://www.sciencedirect.com/science/article/pii/S2211124718320163)è pubblicato oggi sulla rivista Cell Reports. 

I ricercatori hanno scoperto che le cellule tumorali possono ritrasformarsi in cellule staminali tumorali e identificato i meccanismi molecolari di questa riprogrammazione. Le cellule staminali del cancro sono anche responsabili della recidiva della malattia e della sua diffusione nell’organismo attraverso le metastasi. Il regista della loro rigenerazione è lo stesso gene che controlla la duplicazione delle staminali tumorali, il P53, in associazione con il gene MYC. I ricercatori hanno scoperto che la cellula tumorale ri-genera le staminali quando si verifica una diminuzione di P53 e un aumento di MYC. Questo asse P53-MYC è alterato nella stragrande maggioranza dei tumori. Questo asse è però anche un nuovo bersaglio terapeutico, che ci fornirà nuove possibilità, fino a ieri sconosciute, per frenare la progressione del tumore con un intervento radicale, in quanto agisce sulla causa della malattia.

La nuova firma molecolare scoperta è composta dai 189 geni regolati dai due geni registi P53 e MYC. I tumori che hanno un’alta espressione di questa firma molecolare avranno una prognosi più sfavorevole perché le cellule cancerose ri-genereranno altre staminali e il tumore continuerà a crescere, mentre i tumori che hanno una bassa espressione cresceranno meno o non cresceranno per niente, e dunque potrebbero non essere trattati. La firma molecolare consentirà di identificare le pazienti guarite e consentirci quindi di trattare solo quelle che ne hanno veramente bisogno. 

L’obiettivo a breve termine è iniziare un trial clinico che confermi i risultati di questa ricerca di base. Ma i ricercatori si aspettano anche qualcosa di più. I geni che compongono la firma molecolare contengono infatti nuovi potenziali bersagli terapeutici, che verranno valutati per sperimentare nuove terapie per chi al momento non ha sufficienti possibilità di cura. Abbiamo infatti scoperto un meccanismo che è alla base della crescita del tumore e che, in linea di principio, si applica a tutte le forme tumorali, aprendo così nuovi scenari di ricerca e cura.

La ricerca IEO è stata finanziata dai fondi europei dello European Research Council (ERC), dal Ministero della Salute italiano e con il contributo di AIRC e FIRC.



Link al paper: https://www.sciencedirect.com/science/article/pii/S2211124718320163?via%3Dihub
